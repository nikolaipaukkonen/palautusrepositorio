Retrospektiivitekniikoista kaksi tunnetuinta ovat Start, Stop, Continue, More of, Less of Wheel sekä Glad, Sad, Mad. Tarkoituksena on antaa ja saada palautetta ryhmän toiminnasta. Näistä ensimmäinen on suunniteltu kestämään 10 -- 25 minuuttia riippuen ryhmän koosta ja siitä, kuinka pitkästä sprintistä on kyse. Ryhmän fasilitaattori piirtää viiteen sektioon jaetun ympyrän. Nämä sektiot edustavat tekniikan mukaisesti alueita "start", "stop", "continue", "more of" ja "less of". Näiden mukaisesti jokainen osallistuja esittää kommentteja ryhmän toiminnasta.

Glad, Sad, Mad -menetelmän käyttö kestää korkeintaan 60 minuuttia. Aluksi listataan sprintin aikana tapahtuneita asioita, muutoksia ja havaintoja, jotka sen jälkeen luokitellaan sen mukaan, kuuluvatko ne kategoriaan Glad, Sad vai Mad. Sitten niiden merkittävyydestä äänestetään. Tämän jälkeen ryhmä käy aikarajan puitteissa läpi kohta kohdalta listattuja asioita, aloittaen eniten ääniä saaneesta kohdasta.  
