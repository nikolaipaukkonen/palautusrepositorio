# Referaatti Lean Primeriin
Craig Larmanin ja Bas Vodden kirjoittama Lean Primer (v. 1.6) esittelee Lean-ajattelua, menetelmän perusteita ja sen taustaa. Toyotan tuotannossa kehitetyn Leanin tehokkuudesta todistaa Toyotan asema maailman eniten autoja myyvänä valmistajana (v. 2008). Kirjoittajat alleviivaavat, että Leanin ytimessä on *johdon sitoutuminen henkilöstöön panostamiseen* sekä *jatkuvan kehittymisen kulttuurin tukeminen*, sen sijaan, että keskityttäisiin kanbaniin tai erilaisiin hallintajärjestelmiin, tai edes *hävikin* tai *hukan* minimoimiseen, joiden nähdään usein olevan Leanin ytimessä. Larmanin ja Voddenin mukaan Leanin kaksi pilaria ovat **jatkuva kehittyminen** ja **ihmisten kunnioittaminen**. Pilarit on helppo sanoa, mutta selvästikin vaikea sisäistää, sillä Lean Primer antaa ymmärtää, että usein Leanin opetuksessa keskitytään epäolennaisuuksiin.

Käytännössä tämä merkitsee esimerkiksi sitä, että jatkuvan kehittymisen ylläpitämiseksi henkilöstön on opittava ymmärtämään prosessin kokonaisuutta menemällä tekemään itse ja perehtymään työpaikan toimintoihin. Näin esimerkiksi esimiesten on osattava itse tehdä alaistensa tehtäviä ja "johdettava edestä" -- käytännössä johto siis mentoroi ja opettaa alaisiaan ja fasilitoi heidän kehittymistään. Periaate Go See -- *genchi genbutsu*, "mene ja katso", edellyttää, että johtaminen tehdään menemällä paikan päälle ja viettämällä aikaa työntekijöiden parissa. Kaizen-periaate puolestaan edellyttää jatkuvan kehittymisen sisäistämistä osaksi kaikkia prosesseja. Tähän sisältyy myös velvoite jakaa kehittyminen muille työyhteisön jäsenille. Kaizeniin liittyvät myös *Viisi miksi-kysymystä*, jotka kysymällä voidaan päästä yksinkertaisesti ongelman ytimeen. Lopullisena tavoitteena on täydellisyys. Ja kuten tiedetään, täydellisyys on mahdotonta, joten prosessi jatkuu ikuisesti.

Kahden peruspilarin lisäksi Leaniin kuuluu myös periaatteita, jotka tukevat kokonaisuutta. Näitä ovat esimerkiksi *päätä niin myöhään kuin mahdollista*, *kasvata johtajia sisältä käsin* tai *pysähdy ja korjaa systemaattisesti ongelmia*. Tärkeitä apuvälineitä ovat myös isot selkeät visuaaliset havainnollistusvälineet, kuten kanban-taulut, joilla hallinnoidaan *pull-systeemiä*. Nämä ovat kuitenkin vain Lean-ajattelun ulkoisia tunnusmerkkejä, jotka eivät itsessään takaa Leanin tuomia etuja. Työkalujen sijaan on sisäistettävä Leanille ominainen ajattelutapa, joka tiivistyy sen kahteen peruspilariin. 

Primerin lopussa on lisäksi erinomainen suositeltavan luettavan lista, jonka avulla Leaniin voi perehtyä tarkemmin. 
